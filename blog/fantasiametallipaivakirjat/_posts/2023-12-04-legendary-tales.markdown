---
layout: fantasiametalli
title: Legenda Jääsoturista
sub_title: Fantasiametallipäiväkirjat, osa 1
date: 2023-12-04 22:16:20 +0200
tags: rhapsody

eeppisyys: 3
sankarillisuus: 4
fantastisuus: 4
---
Tervetuloa. Fantasiametallipäiväkirjat-sarjassa käyn läpi mielenkiintoisia albumeita kulttuurihistoriallisesti merkittävässä fantasiametalli-genressä. Mitä on fantasiametalli? Sarjan edetessä saatamme päästä sen määritelmästä kärryille. Otan ensimmäisenä käsittelyyn italialaisen Rhapsodyn debyyttilevyn Legendary Tales, vuodelta 1997.

## Legendary Tales

![Legendary Tales](/assets/ref_images/LegendaryTales.jpg){: .img-left}

Rhapsody on fantasiametalli-skenen/genren/ilmiön mahdollisesti merkittävin yhtye, suunnannäyttäjä ja innovaattori, ja tulee siten olemaan fantasiametallipäiväkirjat-sarjani kulmakiviä. On siis luonnollista aloittaa yhtyeen ensimmäisestä levystä vuodelta 1997. Debyyttilevyiltä voi useimmiten odottaa karkeutta, sillä useimmat bändit vielä hakevat ilmaisutyyliään ja soundiaan. Rhapsodyn kohdalla tämä pitää vain hyvin pienessä määrin paikkaansa, sillä nämä kaverit olivat valmiina heti lähtölaukauksesta: levyltä ei puutu kunninahimoa, mutta ei myöskään taitoa lunastaa korkealle kurottavat tavoitteet.

Levyn avausraita *Ira Tenax* ottaa heti käyttöön Rhapsodyn tulevilla levyillä perinteeksi nousevan introbiisi-käytännön: latinankielinen kappaleen nimi, iskevää kuorolaulantaa ja mathipontista, tiukkaa klassisen musiikin tykitystä jonka rinnalla elokuvatraileritkin kalpenevat. Tämä on mahtava intro levylle. Eeppinen nostatus loppuu kuin seinään ja siirtyy suoraan ensimmäiseen varsinaiseen biisin, *Warrior of Ice*, introsäkeeseen.

On mahdollista että tulen esittämään tämän väitteen useaan kertaan eri biisesitä, mutta minun on otettava se riski heti ensimmäisessä kirjoituksessani: *Warrior of Ice* on ehkä paras biisi ikinä. Tässä on kaikki mitä musiikkia kuunteleva ihminen tarvitsee: eeppinen nostatus introsäkeessä, mainiota heavy/power-rymistelyä pääriffiin ja verseen siirryttäessä sekä tarttuva ja mielenkiintoinen kertosäe. Kertosäkeessä vuorottelevat **Fabio Leonen** kirkas falsetto sekä kuoron mieleenpainuvat "Mighty warrior" ja "For peace and love" -kailotukset. Kappaleen C-osa on täysin omaa luokkaansa: jännitteen nostamista ja jännitteen purkamista, mahtipontista kuorohuutoa ja kaunista rauhoittumista sekä aivan mahtava klassisen musiikin jousisoittimien ja sähkökitaratiluttelun välinen vuoropuhelu. Rhapsody siirtyy klassisen ja metallin välillä vaivattomasti että yllättävän moninaisilla tavoilla. Tämä on mestariteos.
